---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-02-27T08:20:13.310Z'
dateModified: '2016-02-27T08:19:42.823Z'
title: ''
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-02-27-216e440e-ecd8-4d14-9d7f-5c00547bd5d5.md
published: true
url: 216e440e-ecd8-4d14-9d7f-5c00547bd5d5/index.html
_type: Article

---
**Vraag gewoon wat jouw medewerkers bindt en boeit**

In exit interviews worden allerlei vragen gesteld over de vertrekredenen van medewerkers. Het is jammer dat dat alleen in het exitgesprek gebeurt.

Wordt er bij jouw bedrijf weleens gevraagd aan medewerkers wat hen boeit en bindt, wat hen loyaal maakt? Dat is namelijk erg belangrijk om te weten. En stel je eens voor hoe medewerkers deze vraag zullen ervaren!

Er zijn drie redenen waarom deze vraag niet zo vaak gesteld wordt. Ik som ze hieronder op:

_1\. Je moet geen slapende honden wakker maken!_

Tja, alsof medewerkers zelf niet nadenken over hoe lang zij loyaal blijven, waarom zij wel of niet zullen blijven... Gewoon doen dus.

_2\. Ik weet niet of ik tegemoet kan komen aan de verwachtingen._

Onzekerheid over het antwoord dat gegeven wordt, is een tweede reden. Het gevoel dat er teveel wordt opgerakeld, dat de verwachtingen niet ingevuld kunnen worden.

_3\. Ik heb geen tijd voor deze gesprekken. Ik ben te druk._

De drang om als manager zelf heel erg productief te zijn, houdt sommige managers af van 1-op-1 gesprekken met hun medewerkers. Hierdoor is er weinig tijd om te luisteren of te praten met medewerkers.

**Vraag je niet af maar vraag!**

Het is gevaarlijk om te gissen naar redenen waarom medewerkers blijven of juist niet loyaal zullen blijven. Verkeerde aannames kunnen heel schadelijk zijn. Een eindejaarsbonus is leuk maar tegelijk ook heel tijdelijk qua motivering.

Vraag dus wat je medewerkers belangrijk vinden om loyaal te blijven. Voor de één is het een breed scala aan verschillende werkzaamheden. Voor de ander is het misschien juist meer focus in de werkzaamheden om zodoende meer kwaliteit te kunnen leveren.

**Wat kun je vragen?**

Er zijn verschillende vragen die je kunt stellen. Hieronder staan er een paar:

* Wat maakt dat je hier nog geruime tijd zou willen blijven werken?
* Wat zou er voor zorgen dat je gaat overwegen om elders te gaan werken?
* Waar krijg je heel veel energie van in je werk?
* Is er iets, of zijn er zaken waarvan je vindt dat het eigenlijk heel anders zou moeten gaan op de afdeling?
* Kun je jouw talenten en sterke punten voldoende gebruiken in je werk?
* Wat zou ik anders kunnen doen in de manier waarop ik jou begeleid, aan jou leiding geef?

**Hoe kun je het vragen?**

Misschien heb je medewerkers aan wie je in een 1-op-1 gesprek dergelijke vragen voor kunt leggen. In veel gevallen is het waarschijnlijk handig om enkele van de vragen op papier mee te geven aan je medewerker(s). Of geef hen al je vragen en laat het aan je medewerkers om te besluiten welke vraag zij het beste of het liefst willen beantwoorden.

Kom er vervolgens na een week of twee weken in een 1-op-1 gesprek op terug en sta stil bij de antwoorden. Er niet meer op terugkomen is natuurlijk killing!

**Wat kan er gebeuren?**

Misschien weet een medewerker de antwoorden op de vragen niet. Dat is niet erg. Misschien zijn ze verrast of weten ze het echt (even) niet. Het is niet erg om er in een volgend gesprek op terug te komen.

Misschien is er scepsis of onvoldoende vertrouwen om antwoord te geven op de gestelde vragen. Geef het in zo'n geval wat tijd. Kennelijk zijn er redenen om niet open tegen je te zijn. Het is belangrijk in zo'n geval dat je achterhaalt wat maakt dat er onvoldoende vertrouwen is, wat jij moet verbeteren of veranderen.

Vergeet niet om alle antwoorden die je krijgt op te schrijven! Stel de bovenstaande vragen aan al je medewerkers. Aan het einde van de rit heb je een redelijk (eerste) overzicht van 'blijf' en 'vertrek' redenen en weet je wat je kunt doen om medewerkers loyaal te houden. Houdt vervolgens heel goed in de gaten of je voldoende tegemoet kunt komen aan wat medewerkers loyaal houdt!

Veel succes.